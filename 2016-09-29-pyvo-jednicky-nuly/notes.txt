Asi jste slyšeli, že v počítači jsou jen jedničky a nuly.
Je to pravda? Co to přesně znamená?

Dnešní počítače komunikují elektrickými signály: na určitém místě – „nožičce”
procesoru, drátku v USB kabelu – může buď nebýt napětí vůči zemi, nebo být.
Dvě možnosti, které rozlišují mezi dvěma možnými stavy – odpovídají na
zjišťovací otázku: ano, nebo ne.
Ony dvě možnosti nemusí být nutně různé úrovně napětí: stejnou informaci jde
zapsat na děrnou pásku (na určitém místě je díra nebo není díra),
magnetické diskety (určité místo je zmagnetizováno jedním nebo druhým směrem),
nebo optické médium (určité místo odráží světlo nebo neodráží).
Stejně jako můžu stejný text napsat na papír nebo vytesat do kamene,
význam nul a jedniček nezávisí na „materiálu”, na tom, mezi jakými možnostmi
si vybírám, když je chci zaznamenat.
Význam závisí na tom, jakou otázku pokládám.

    Má se rozsvítit světýlko?
    Žiješ?
    Mám koupit jablka?
    Jsi holka, nebo kluk?
    Do nebíčka, nebo do peklíčka?
    Máš mě ráda?
    Bude zítra pršet?

Samozřejmě, ne na všechny otázky se dá odpovědět jen „ano” nebo „ne”.
Někdy na takovou zjišťovací otázku člověk odpoví „nevím”, nebo „na 30% ne”,
nebo dokonce „myslíš tady v Brně?”
Programátorům známá nutnost všechno přesně specifikovat a počítat se všemi
možnostmi holt začíná už na téhle úrovni.
Jak to udělat, když chceme počítat s více možnostmi?
Využijeme toho, že nul a jedniček je víc, a zeptáme se na víc otázek.

    Umíš odpovědět „ano” nebo „ne” na otázku „Bude zítra pršet?”?

    ano – Bude zítra pršet?
    ne – Aha... a je to tím že to nevíš přesně?

U té druhé možnosti pak začnou otázky připomínat spíš detektivní hru,
jako Černé historky, kdy je cíl vymyslet správné otázky, na které se dá
odpovědět jen „ano” nebo „ne”.

Existuje jiná taková hra: myslím číslo, hádej jaké to je. Po každém pokusu
ti řeknu, jestli hádáš moc nízko, nebo moc vysoko.

Taková hra se dá použít na zodpovězení zajímavějších otázek než ano/ne:
funguje pro jakákoliv čísla. Třeba:

    A: Kolik je mi let?

Tahle hra se dá hrát tak, že hádáte postupně – je ti 1 rok? 2 roky? 3 roky?
– ale tak by to trvalo moc dlouho.
Efektivnější postup je – no, efektivnější postup je se na mě podívat
a hádat podle toho, ale kdybych se zeptal mailem a vy o mě nic nevděli, tak
je efektivnější se napřed zeptat zhruba na 50 let, čímž se zbavím půlky možných
odpovědí – buď od 0 do 50, nebo od 50 nahoru.

    B: je ti víc než 50?
    A: ne

A další otázkou zase rozdělím zbylé možnosti na dvě půlky, a jedné půlky
se zbavím, a tak dál.

    B: je ti víc než 25? A: ano
    B: je ti víc než 35? A: ne
    B: je ti víc než 30? A: ne
    B: je ti víc než 27? A: ano
    B: je ti víc než 29? A: ne
    B: je ti víc než 28? A: ano

V „opravdové” hře jsou tři možné odpovědi – „víc”, „míň”, a „uhodl jsi!”,
takže by hra skončila u 29. Ve světě černobílých odpovědí musíme hádat dál.

Na téhle strategii je zajímavé, že každá další odpověď celkem drasticky
zvyšuje počet možností, které nakonec můžou vyjít: s jednou otázkou máme
dvě možnosti, se dvěma otázkami už čtyři, tři otázky nám dají osm možností,
čtyři 16, pět 23, šest 64, a sedm už 128.
Počet možností je vždycky mocnina dvojky.

Na zjištění věku člověka nám tedy stačí sedm otázek.

Další co je na této strategii zajímavé je, že je docela nudná. Vymýšlení
otázek není kreativní záležitost jako u Černých historek, ale otázka
celkem jednoduché matematiky. Na stejné otázky přijde každý, kdo se touhe
strategií řídí – takže samotné pokládání otázek je vlastně zbytečné.
Hra se dá hrát i takto:

    A: Kolik mi je let?   ne ne ano ano ano ne ano
    B: ... aha.

Existuje i jednodušší způsob jak takovou informaci „přečíst” než vymýšlet
otázky. Každá odpověď má svoji „hodnotu”, vždycky dvakrát vyšší než ta
následující, jsou to tedy mocniny dvojky.
Začínáme od nuly, a každé „ano” znamená přičíst danou hodnotu:

    64 - ne
    32 - ne
    16 - ano   16
     8 - ano    8
     4 - ano    4
     2 - ne
     1 - ano    1
              ----
               29

A to je základ takzvané dvojkové soustavy. Když počítač chce zjistit informaci,
kde je 128 možností odpovědi – tedy třeba číslo od 0 do 127 – tak se ve
výsledku zeptá na sedm otázek, kde je každá odpověď ano nebo ne: nula
nebo jednička.
Každé takové odpovědi ano/ne se říká „bit”.

A nemusíme se omezit jen na čísla, i když ty jsou takhle kódované asi
nejjednodušeji.
Můžeme různé kombinace bitů přiřadit písmenům:

    0 = A
    1 = B
    ...
    25 = Z

A na zjištění písmena abecedy nám stačí 5 otázek – a ještě zbyde 7 pozic,
26 až 31, třeba na zakódování mezery.

Nebo se dají očíslovat, čili přiřadit kombinacím bitů, třeba barvy,
úrovně hlasitosti, a tak dále.

A protože procesor má víc než jednu „nožičku”, na které může nastavovat
„nulové” nebo „jedničkové” napětí, a i vevnitř má víc „drátků”, „ptá” se
vždycky na několik „otázek” najednou. Kolik je to otázek – tedy kolik „drátků”
nebo „nožiček” potřebují na jedno číslo – je základní vlastnost každého
procesoru, která se historicky zvyšovala:

Staré osmibitové počítače se ptaly na 8 otázek – pracovaly s čísly od 0 do 255.

Samozřemě mohly počítat i s většími čísly, ale musely je rozdělit:
na zpracování většího čísla musely napřed zpracovat prvních osm bitů,
potom druhých osm bitů, atd.

Šestnáctibitové počítače pracovaly s čísly od 0 do 65535.
Třicetidvoubitové počítače pracovaly s čísly od 0 do 4294967295.
A dnešní 64-bitové počítače pracují s čísly od 0 do 18446744073709551615. To je
18 triliónů.

Všechno jsou to násobky osmi bitů, což je 1 byte, hodnota, která se
z praktických i historických důvodů používá jako jednotka počítačové paměti.
Taková paměť sestává z mnoha osmibitových „pozic”, kam lze nahrát data
nebo je později číst.
Aby se dalo určit, na kterou pozici zapisovat, nebo ze které číst, jsou
očíslovány.
Vezměme si zjednodušený model paměti, s pozicemi 0 až 7.
Můžu si na pozici 1 nahrát svůj věk (29 = 00011101), na dvojku svoji
oblíbenou barvu (žlutá = 00111100), na další dvě iniciály (P = 01010000,
V = 01010110), a nakonec státní příslušnost (ČR = řekněme 00101110).

     0          1          2          3          4          5          6          7
    +----------+----------+----------+----------+----------+----------+----------+----------+
    | ........ | 00011101 | 00111100 | 01010000 | 01010110 | 00101110 | ........ | ........ |
    +----------+----------+----------+----------+----------+----------+----------+----------+

Musím si ale pamatovat, co jsem kam uložil! Kdybych se teď snažil přečíst věk
z pozice číslo jedna, vyšlo by mi, že mi je 60 let. A pořád přednáším!
Stejně jako u jednotlivých ano/ne, význam každé hodnoty v paměti počítače
závisí na tom, na co se ptáme, co s tou hodnotou děláme, jak ji interpretujeme.
Vevnitř jsou opravdu jen jedničky a nuly.
Jen správný úhel pohledu – správné zpracování – z nich může udělat smysluplná
čísla, písmenka, nebo barvy.

     0          1          2          3          4          5          6          7
    +----------+----------+----------+----------+----------+----------+----------+----------+
    | ........ | 00011101 | 00111100 | 01010000 | 01010110 | 00101110 | ........ | ........ |
    +----------+----------+----------+----------+----------+----------+----------+----------+

                        29         60         80         86         46
                 sv.zelená      žlutá       rudá   sv.modrá   sv.žlutá
                         ↔          ≤          P          V          .
                  Kapverdy    Francie      Irsko Kazachstán         ČR

Když potřebuji uložit delší informaci, jako text nebo obrázek, můžu využít
toho, že jsou byty v paměti poskládané jeden za druhým.
Třeba tady mám řetězec "Ahoj", který začíná na pozici číslo 3.
Jednotlivé znaky jdou za sebou, a končí speciální hodnotou, nulou, která říká
že dál řetězec nepokračuje:

     0          1          2          3          4          5          6          7
    +----------+----------+----------+----------+----------+----------+----------+----------+
    | ........ | ........ | ........ | 01000001 | 01101000 | 01101111 | 01101010 | 00000000 |
    +----------+----------+----------+----------+----------+----------+----------+----------+

                                             65        104        111        106          0
                                              A          h          o          j      konec

Když chci takový řetězec vypsat na obrazovku, začnu na pozici 3, přečtu z ní
'A', a vypíšu ho. Pak z pozice 4 načtu a vypíšu 'h', pak z 5 'o', z 6 'j', a
z 7 přečtu nulu, tak dál nepokračuju.

Když chci zjistit délku tohoto řetězce, začnu od začátku – třetí pozice – a pak
hledám nulu a počítám, kolik znaků jsem mezitím prošel.
A-H-O-J – čtyři.
Tohle by u delších textů bylo docela pomalé, a proto si Python ukládá délku
řetězců bokem: před samotné znaky řetězce:

     0          1          2          3          4          5          6          7
    +----------+----------+----------+----------+----------+----------+----------+----------+
    | ........ | ........ | 00000100 | 01000001 | 01101000 | 01101111 | 01101010 | 00000000 |
    +----------+----------+----------+----------+----------+----------+----------+----------+

                                   4         65        104        111        106          0
                                   ♦          A          h          o          j      konec
                             (délka)    (znaky........)

Teď se obejdeme bez té nuly na konci, ale Python ji tam nechává, aby takové
řetězce mohly číst i knihovny, které délku neukládají.

Tenhle způsob ukládání řetězců by byl celkem limitující: v osmi bitech se dá
zakódovat číslo od 0 do 255, takže řetězce delší než 255 znaků by nešly uložit.
Proto na délku Python používá většinou 8 bytů – což stačí na víc znaků než se
vejde do paměti.

Další nevýhoda je, že na každý znak máme jen 255 možností.
Anglická abeceda se tam vejde v pohodě, česká koneckonců víceméně taky, ale
když se chceme domluvit s Japoncem nebo použít emoji, přestává to stačit.
Na zakódování jakéhokoli znaku by byly potřeba 4 byty.
Ale to by bylo mrhání pamětí u spousty řetězců, kde se každý znak do jednoho
bytu vejde – třeba u většiny názvů proměnných.
A tak si Python ještě ukládá, kolik bytů potřebuje na jeden znak:


     0          1          2          3          4          5          6          7
    +----------+----------+----------+----------+----------+----------+----------+----------+
    | ........ | 00000001 | 00000100 | 01000001 | 01101000 | 01101111 | 01101010 | 00000000 |
    +----------+----------+----------+----------+----------+----------+----------+----------+

                        1          4         65        104        111        106          0
                        ☺          ♦          A          h          o          j      konec
                (bytů/znak)    (délka)    (znaky........)

     0          1          2          3          4          5          6          7
    +----------+----------+----------+----------+----------+----------+----------+----------+
    | ........ | 00000010 | 00000010 | 00000000 | 01101010 | 00000001 | 01101111 | 00000000 |
    +----------+----------+----------+----------+----------+----------+----------+----------+

                        2          2      ---- 72 ----          ---- 367 ----          ---- 0
                        ☻          ☻            H                     ů                 konec
                (bytů/znak)    (délka)    (znaky........)

A pak je ještě jedna věc, kterou si Python u řetězců ukládá – vlastně si ji
ukládá u úplně všech objektů.
Je to typ, který kóduje, co všechny tyhle čísla znamenají, a co s nimi lze
dělat.
Typ je taky uložen jako číslo, jako každá hodnota, ale význam téhle hodnoty
je docela speciální.

     0          1          2          3          4          5          6          7
    +----------+----------+----------+----------+----------+----------+----------+----------+
    | 10010010 | 00000001 | 00000100 | 01000001 | 01101000 | 01101111 | 01101010 | 00000000 |
    +----------+----------+----------+----------+----------+----------+----------+----------+

           146          1          4         65        104        111        106          0
                        ☺          ♦          A          h          o          j      konec
           str
         (typ)  (bytů/znak)    (délka)    (znaky........)
